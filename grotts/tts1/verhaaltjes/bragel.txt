Ze gingen mit klas noar Waddendiek. Over en deur bragel lopen.
In körte boksem en op blode vouten vlogen ze over diek. Stevels bleven onder aan diek liggen.
Dij bleven toch ien bragel vaast zitten.
Eerst was t nog gruin, mor bie riesdam laans wer t al gaauw bragelg.
Nou stonden ze veur ain grode, grieze vlakte, mit apmoal klaai en sliek.
‘Doar goan wie overhin lopen,’ zee meester.
Gainain haar der veul zin aan, mor hai laip al veurop.
Hai woarschaauwde ook nog, dat ze deurlopen mozzen
aans din zoog bragel heur vaast.
Eerst pebaaierden kiender nog schoon te blieven,
n voele plek veegden ze mit buusdouk vot.
Dou t aal slimmer wer, laiten ze heur laankoet ien bragel valen.
Ze mozzen nkander der oet trekken en zagen der oet as swienhonden.
t Wotter spitterde heur om kop en op n duur zat bragel tot ien oren.
Je konden der hoast gain kiender meer van moaken.
Allain oogjes glommen van plezaaier.
Weerom bie diek spoulden ze vouten òf ien wotterbak van schoapen
en gingen dizze swienhonden mit schone vouten, op stevels noar hoes.
